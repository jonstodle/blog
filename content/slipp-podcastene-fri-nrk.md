+++
title = "Slipp podkastene fri, NRK"
date = 2023-03-21
[taxonomies]
tags = ["norwegian", "commentary"]
+++

Dette er en respons til Kode24s artikkel [NRK om podcast-spredning: - Ikke dette vi ønsker oss](https://www.kode24.no/artikkel/nrk-om-podcast-spredning-ikke-dette-vi-onsker-oss/78813474), og generelt om NRKs nedlåsing av podkaster.

NRK har siden august 2021 flyttet flere og flere av sine podkaster fra distribusjonsplattformer, og inn i deres egen app. I appen er det bare NRKs innhold som er tilgjengelig, og det blir også det eneste stedet en kan finne en kan finne podkastene.

De påstår at de drukner i egenprodusert innhold fra plattformene og ikke kommer frem. Selv om det er tilfelle er det ikke grunn til at de ikke skal være tilstede. Om de ikke blir promotert av plattformene er det likevel et mål om å være tilgjengelige. Spesielt når Apples register med podkaster blir brukt av veldig mange apper som datagrunnlag.

De sier de ønsker mer redaksjonell kontroll, og liker ikke at bilder og lyd blir retusjert og sensurert av de store plattformene. Dette er ting en enkelt kan oppnå via åpne plattformer, i stedet for å låse ting ned og bort i en app.

Det ingenting som stopper NRK fra å tilgjengeliggjøre RSS-strømmene på deres nettsider. Det verste er at de allerede er 99% på vei. I NRKs nettradio er det en egen [kategori for podkaster](https://radio.nrk.no/kategori/podcast). Her kan en bla seg gjennom tilbudet til NRK med flott presentasjon og lytte på epiosder. Alt som mangler er en knapp som gir deg lenken til RSS-strømmen.

Det blir også nevnt at ifølge undersøkelser vet ikke folk at det er NRK som produserer podkastene. Jeg antar det var det som ledet til introen og utroen i hver episode: &ast;dunnng&ast; _en podkast fra NRK_. Ikke at det er noe galt ved den, men den sammen med en liten NRK logo på ikonet til podkasten, burde vel være tilstrekkelig? Da er det vanskelig å gå glipp av det.

Dette kunne vært så enkelt: tilgjengeliggjør RSS-strømmene. **Slipp podkastene fri, NRK!**
